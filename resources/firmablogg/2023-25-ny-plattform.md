:title Ny plattform!
:author christin
:published 2023-01-25

:blurb

Vi trenger en ny plattform!  
Men hvem er "vi"?  
Og hva er det "vi" trenger egentlig?  
Hvordan passer vi på at den nye plattformen blir en suksess?  (For hvem?)

:body

Jeg kan nesten ikke huske sist jeg ikke jobbet på å lage en NY OG BEDRE PLATTFORM.  
Ok, det er jug, jeg har jobbet på andre typer prosjekter også de siste årene, 
men det er bemerkelsesverdig hvor ofte jeg har jobbet med å lage ny plattform.  
Ikke så rart kanskje.  Det er mange grunner til å ønske seg en ny plattform:    
Ledelsen vil ha ny funksjonalitet ut raskere.  
Utviklerne vil ha ny teknologi å leke med (og samtidig slippe å forholde seg til gammel kode skrevet av noen andre).  
Selgere ønsker å selge _én_ plattform som kan gjøre _alt_.  
Innkjøpere ønsker å kjøpe _én_ ting som gjør _alt_.  
Brukere vil ha _én_ applikasjon som gjør _alt_ for dem, enkelt og intuitivt uten at de noen gang trenger å lære seg noe nytt.  

Presset kommer fra alle kanter: "Dagens løsninger er elendige!"  Alle vil ha 
EN ting, som gjør ALT for ALLE på en intuitiv måte, til lavere utviklings-kost, men som likevel gjør at vi får høyere budsjetter for utvikling!   
Jeg skjønner jo at det høres forlokkende ut.  
Men altså - hvem er det vi prøver å lure? Vi kan ikke levere på alle disse kravene. Det er ikke mulig.  
Ikke overraskende at så mange av disse store plattform-prosjektene går i dass.  
(Eller gjør de det? Det spørs kanskje hvem man spør.)

Jeg ønsker meg litt ærlig refleksjon rundt hva det er vi (tror vi) driver med. 

## Hva er en plattform?
"Plattform" er et ord som brukes i mange forskjellige fag, men overalt der det brukes, så gir plattformen 
kun verdi i form av hvilke ting som vises frem eller monteres på den.  
En olje-plattform er der for å hente ut olje.  
Innen kultur er plattformen der forestillingen foregår.  
Det er forestillingen og oljen som gir verdi.  
En plattform har ingen egenverdi. Blir den ikke brukt til noe vettugt er den bare i veien.  
For å få igjen pengene investert i plattformen må den brukes ofte, og av mange.  
Den bør dermed være fleksibel, slik at flest mulige bruksområder blir dekket. Og her begynner problemene.

## Planlegging
"Vi kan ikke bare begynne å lage noe før vi vet hvilke behov som må dekkes" sies det.  
Her må det planlegges. Nøye. Tenker man.  
Jo større og bredere plattformen er ment å dekke, jo mer planlegging trengs. Tenker man.  
Og det kan være lurt å tenke sånn.  
I alle fall hvis man er leder i en IT-avdeling, "management consultant" eller "IT rådgiver".  
I planleggingsfasen er det ingen risiko, og jo lengre du holder på, jo mer seriøs fremstår du.
Ingen blir sure over at løsningene du skisserer ikke fungerer - de finnes jo ikke ennå! 
Og software som ikke finnes er alltid mye bedre enn hva det nå enn er for et håpløst IT-system man har idag!  
Så fort man begynner å levere noe, så kommer klagene. Det er ubehagelig.  
Her gjelder det å kose seg med workshops og rapport-skriving så lenge som overhodet mulig.
De beste i bransjen har klart å strekke denne fasen i opp til 10 år, og få mange hundre millioner kroner uten å levere noe som helst.   
Ganske imponerende!  Men med tilstrekkelig vage krav, og tilsvarende store ambisjoner, 
så kommer man unna med slikt i store organisasjoner (spesielt i offentlig sektor).

Det fine med å lage plattform, er at selv når man omsider blir tvunget til å begynne å lage noe, 
så kan man likevel unngå slitsomme klager fra brukere i lang tid. Det tar lang tid å bygge en plattform, 
og ettersom kundene / brukerne ikke har noen bruk for selve plattformen, så kan man til og med si man jobber smidig og leverer kontinuerlig helt uten å få noen reell feedback om hvordan det fungerer i praksis.  
   
Jo lengre tid man bruker, og jo mer penger som er brukt på prosjektet, jo mer kommer de som har betalt for morroa til å forsvare arbeidet også. 
Når noen omsider tar det i reell bruk, og oppdager at det ikke fungerte så bra, så sitter det langt inne å innrømme at investeringen var bortkastet.  
Istedet blir det en gyllen anledning til å be om enda mer penger til forbedringer!  

## Bare mennesker
Problemene kommer i bunn og grunn av at vi som skal lage IT-systemer - fra toppledelsen og ned til oss "på gulvet" bare er mennesker, med alle de begrensninger det innebærer.
Vi liker ikke å få kritikk og vi liker å ha kontroll. Sånn er det.  
Det å levere noe som folk begynner å bruke, det medfører både kritikk og tap av kontroll.  
Har du skrevet en plan, som så leveres til utviklere, så vil planen ikke bare kritiseres, men også implementeres "feil".   
Har du skrevet en applikasjon som folk prøver å bruke, så vil de ikke bare kritisere den, men også bruke den "feil".  
Det er veldig menneskelig å ville unngå dette hvis mulig.  Vi er utrolig flinke til å rettferdiggjøre utsettelser av leveranser.  
Men uten å utsette oss for kritikk, så kan vi ikke vite om det vi gjør faktisk gir verdi.  
Vi er nødt til å kjempe imot disse menneskelige innstinktene hvis vi ønsker å levere best mulig.  
Vi er nødt til å sette opp mekanismer som tvinger oss til å vise frem det vi lager på måter som kan avdekke problemer tidlig. 

I tillegg til et iboende ønske om å unngå kritikk, mangler vi den mentale kapasiteten til å ta innover oss den totale kompleksiteten som en IT-plattform trenger å ha for å bli en suksess.  
Vi sliter nok med å lage enkle applikasjoner som kun tar for seg en enkelt brukergruppe som skal utføre en enkelt handling!   
Det finnes forskjellige typer "plattform" innen IT som både fungerer bra, er fleksible og innehar enorm kompleksitet.  
Det disse plattformene har til felles er at de har vokst frem i parallel med tjenestene som leveres.  
Man begynte med å levere en tjeneste noen trengte. Så leverte man flere og flere over tid, trakk ut felles-komponenter og bygget plattformen rundt de faktiske tjenestene som ga verdi.

## Plattform som en bi-effekt 
De som har lykkes i å bygge plattform har ikke organisert arbeidet rundt "å bygge plattform".  
De har organisert arbeidet rundt å levere verdi. Da Apple jobbet med sin første iPhone, var ikke arbeidet fokuset på å lage en mobil "plattform" med masse apps.  
Fokuset var på å levere en skikkelig bra telefon som folk likte å bruke.  
Det er helt OK å ha tanker om en fin stor generisk plattform som skal løse alt for alle en gang i fremtiden. 
Men ikke organiser arbeidet slik. Fokuser på det som faktisk gir verdi.
La plattformen bli til organisk ved at man legger til flere og flere gode støttemekanismer for å levere de tjenestene kundene/brukerne faktisk har behov for.

## Verdi for pengene
Hvis planen er å levere noe konkret som noen har bruk for, så er det mye lettere å komme igang. 
Hvis man har et klart bilde av hvem det er man lager løsninger for og hva det er de trenger, 
blir både planlegging og implementasjon mye enklere.  
Hvis du skal lage en søknadsløsning som integrerer med diverse registre for å unngå strevsom manuell inntasting, 
så er det mye vanskeligere å slippe unna med ønsker om budsjett for 5 års planlegging og hundrevis av millioner kroner.  
Dette kan leveres på noen måneder. Når det leveres kan 2 ting skje.  
1) Det funker bra og du har fått verdi for pengene med en gang, eller 
2) Det fungerer ikke så bra, og du kan gå inn og endre løsningen slik at den blir bedre. 
Ettersom man nå har enda bedre forståelse for problemet man prøver å løse, vil dette steget ta mindre og mindre tid.   

For de som sitter på pengesekken, så burde begge disse alternativene være å foretrekke fremfor å jobbe i blinde i årevis og kun etter mange milliarder er brukt finne ut at ting ikke funker.  
De som bevilger penger til IT-prosjekter, må slutte å gi ut penger uten å kreve å se at noe som faktisk kan brukes blir levert.  
Det holder ikke å levere "sprint demo" hver 2. uke.  Det holder ikke engang å prodsette endringer flere ganger om dagen.   
Man må levere ting som faktisk gir verdi ut til kunde/sluttbruker.

## "Use, _then_ re-use." Maybe
Istedenfor å _begynne_ med å tenke gjenbruk, er det nesten alltid bedre å begynne med å lage noe konkret. 
Når man ser at _akkurat samme løsning_ finnes flere steder, _kan_ man begynne å tenke på hvordan dette kan trekkes ut i noe felles. 
Men det er ikke gitt at det kommer til å lønne seg.  Med en gang man trekker noe sammen, så blir endringer vanskelig. 
En endring av en felleskomponent vil nesten alltid ha sitt utspring i krav for kun én av bruksområdene.  
Men man kan ikke utføre endringen uten å bekymre seg for, og teste grundig, at endringen ikke har negative konsekvenser for alle andre som bruker felles-løsningen.  

Nesten all software vil ha mye til felles. De må ha:  
- Persistering av data.
- Validering av tilganger
- Mottak av data.
- Validering av input.
- Visning av data.  

Det er fristende å tenke at man kan gjenbruke løsninger for dette.  
Det er fristende å tenke at det er dette en plattform skal levere.  
Det lønner seg ofte ikke.  
Ved å _ikke_ ha felles-komponenter, kan man jobbe med konkrete tjenester og rulle ut nødvendige endringer trygt og raskt med enkel kode, uten å måtte koordinere med andre prosjekter eller bekymre seg for å ødelegge noe i domener man ikke har helt kontroll på.  
Dette har enorm verdi. (For brukeren vel å merke, som da får ønskede endringer raskt og uproblematisk.)  Felles-komponenter blir fort flaskehalser med enorm kompleksitet for å kunne håndtere alle de forskjellige bruksområdene.  

For å lykkes med felleskomponenter bør de være små, og opt-in.  De skal velges fordi de gir merverdi for tjenesten som leveres. 
Det er tjenesten som leveres til bruker / kunde som må avgjøre om det er verdt å bruke felles-tjenesten.  
Gode eksempler på felles/plattform-tjenester er IT-infrastruktur, altså ting som sky-leverandører tilbyr. 
Ting som ikke er knyttet til domenet overhodet. AWS har uhorvelig mange forskjellige tjenester, 
og verdien ligger i at man velger ut de tjenestene man ønsker å bruke selv. Ingen bruker alt.
AWS leggger ingen føringer på hvordan du lager ting, de bare tilbyr nyttige verktøy. Det er slik en plattform bør være.


## Hvem er det som trenger en plattform?
Behovet for "plattform" tas ofte for gitt.  Men _hvem_ er det som har behovet?  
Det største behovet er for organisasjonen som leverer tjenester. 
Innkjøpsavdelingen til kunden har også glede av plattformer, da de slipper unna med færre innkjøp.  
Brukerne har minimal bruk for en plattform.  
For organisasjoner som leverer software, så kan det være lurt å slippe å finne opp hjulet på nytt for hver ting du skal lage. 
Har man en solid "plattform" i bunn, skal det være lettere å rulle ut nye produkter / tjenester.  
For private foretak kan det i tillegg være en god måte å skape en slags "lock-in".  
Når kunden kan få mange forskjellige tjenester ved innkjøp av _én_ plattform, 
så sitter det lengre inne å gå til en konkurrent selv om konkurrenten har en bedre løsning for en av områdene man trenger software for. 

Man skyver gjerne brukerne foran seg når man selger inn plattform-begrepet:  
"Brukerene ønsker ikke ha så mange systemer å forholde seg til." 
Men dette er en sannhet med modifikasjoner.  Brukere må uansett forholde seg til mange forskjellige "systemer".  
Det går ikke an å lage _ett_ brukergrensesnitt som løser _alle_ behov enkelt og intuitivt.  Det er fysisk umulig.  
En snekker vil ikke ha _ett_ verktøy som både er hammer, skrutrekker, vegg-isolasjonsmateriale og matboks.  
Vi må slutte å innbille oss at brukere av IT-systemer ønsker seg tilsvarende alt-i-ett-løsninger.  
Det er innkjøpere som kjenner behov for dette, ikke brukerne.   
Det brukere av IT-systemer ønsker seg, er gode brukeropplevelser.   
De ønsker å slippe å måtte taste inn samme informasjon mange forskjellige steder.  
De ønsker å slippe å logge seg inn mage forskjellige steder.   
Men hvis de må logge seg inn et nytt sted for å få en mye bedre brukeropplevelse, så gjør de gjerne det.  

## API > plattform
Det er mange som tror at for å integrere systemer, så må de kjøre på samme plattform.  
#### Dette er helt feil.  
Jeg var i sin tid med på å lage en løsning for å kunne søke om bostøtte på nett.  Bostøtteordningen forvaltes av Husbanken, 
og søknadsløsningen ble laget og driftet i Husbankens "plattform".  
For å søke, så logget man seg inn via ID-porten, som lages og driftes av Difi på deres "plattform".   
Etter innlogging hentet man inn adresse- og familie-informasjon fra folkeregisteret, som leveres via skatt sin "plattform".   
Vi hentet bolig-informasjon fra matrikkelen, som leveres av statens kartverk.  
Vi hentet trygdeopplysninger fra nav.  
Ingen av disse løsningene kjørte på samme plattform.  De hadde helt forskjellige APIer og forskjellige autentiserings-mekanismer, og forskjellige formater.   
Men gikk selvsagt helt greit.  Det å hente trygde-informasjon er _uansett_ noe helt annet enn å hente bolig-opplysninger.  
Det er minimalt med gjenbrukspotensiale her for konsummenten av APIet.  Datastrukturene og tilgangskontrollen er nødvendigvis helt annerledes.
#### Det går helt fint at forskjellige APIer som brukes forskjellig er forskjellige.
Konsummenter av APIer levert på en plattform forholder seg uansett til hvert API separat.

For brukeren av bostøtte-søknadsløsningen, oppleves det som at alt leveres fra Husbanken sin nettside, selv om det er massevis av forskjellige APIer og "plattformer" i bakgrunnen.  
Man trenger ingen felles plattform for å lage integrerte løsninger. 

#### En plattform er et sett av verktøy som en IT-organisasjon lager til seg selv.  

Vi som skal kjøpe tjenester skal normalt sett ikke betale direkte for verktøyinnkjøpene hos leverandøren.  
Skal vi bygge på huset, betaler vi gjerne for planker og skruer og tiden til håndtverkerne. Men vi betaler ikke for verktøykassa og varebilen deres.   
Vi skal betale for tjenestene de leverer til oss.  Det opp til leverandøren å bake inn verktøykostnadene i prisen på tjenestene de leverer.  
Vil man ha verdi for pengene, må man ha fokus på å få verdi! Ikke finansier verktøy-bygging, verktøy-innkjøp og verktøy-innkjøpsplanlegging blindt i årevis.  Det gir utrolig dårlig verdi for pengene!

## Organisering av arbeid
De mest vellykkede selskapene leverer tjenester kunder vil ha. 
Det er viktig å aktivt sette seg inn i hvilke behov _kunden_ har.  
Ellers ser man seg blind på egne problemer istedenfor.  
For en IT-avdeling, så kan det kanskje fremstå som helt topp å ha en felles-løsning for f.eks input-validering. 
Team input-validering, leverer produkt "input-validering" som en tjeneste på en felles plattform.  
"Da slipper tjenestene å lage egen input-validering!" Så fint!  Tenker man.  
Team input validering jobber smidig og leverer ny funksjonalitet uten feil flere ganger om dagen! Hurra!  
Videre kan man ha "team persistering", "team frontend" som også leverer kvalitetsløsninger jevnlig.  
Men det er ingen kunder som har behov for input-validering som en egen tjeneste. Samme med "persistering" og "frontend".   
Det kunden trenger er en tjneste der alle disse er kombinert slik at de kan bruke det effektivt.  Hvem er det som har ansvar for dette?  

Hvis arbeidet er organisert etter plattform-komponenter heller enn tjenester kunden faktisk trenger, så er det mye vanskeligere å følge opp kundenes reelle behov.  
Prøv alltid å gruppere mennesker og kode etter verdiene kunden trenger, og betaler for. Det er mye mer effektivt. Ja, det kan føre til duplisering av både roller og kode. 
Men det er stort sett verdt det for å kunne jobbe fokusert på det som faktisk betyr noe. 


## Er dagens løsning så dårlig?
Det er lett å finne feil og mangler i IT-organisasjoner og kode. Jeg har aldri jobbet i et system der alt var perfekt.  
IT, som alt annet, handler om avveininger. Uansett hvilken løsning man går for er det fordeler og ulemper.  
Ikke glem fordelene med løsningen du har.  Idag er det mange som skriver om plattformen sin så de kan "flytte til skyen" for eksempel.
Men er det lurt? Flere skriver nå om hvordan dette kun har ført til økte kostnader, og at de ikke egentlig hadde bruk for skaleringsmulighetene skyen tilbyr.  
Når vi vet hvor lite villige ledelse er til å innrømme at de har gjort en feil-investering, så mistenker jeg at det her er store mørketall.  
Hva som er riktig for akkurat din organisasjon kan ikke jeg vite, men ikke bare hopp på første nye trend uten å tenke deg om.  
Ikke løs problemer du ikke har. 


## Kontinuerlig utskiftning
IT er i konstant endring. Nye ting skjer hele tiden. Ny hardware, nye tjenester, nye muligheter. 
Business-modeller, lover og regler, alt er i konstant endring.  Det er lurt å holde IT-systemene sine oppdatert. 
Men endringene bør aller helst skje som en del av vanlig forvaltning.  Det kan godt være at hele dagens løsning må erstattes. 
Men denne prosessen bør helst skje gradvis. 
Prosjekter der alt kastes ut for å bli erstattet av en helt ny løsning bruker masse tid på å gjenskape eksisterende funksjonalitet. 
I tillegg må man fortsatt forvalte den gamle løsningen helt til den nye kan tas i bruk.  Alle endringer som må implementeres må lages 2 steder.  
Det blir en dobbelt kostnad og en ekstra belastning for brukeren når den nye løsningen omsider kan tas i bruk og de må gjennom omfattende omskolering.

Hvis man istedenfor gjør utskiftningen kontinuerlig, i forbindelse med vanlig forvaltning, 
kan man lettere ha fokus på forbedring av eksisterende funksjonalitet. 
Ved å kun bytte ut en ting av gangen, kan man rulle ut endringer med større trygghet og mindre belastning for brukerne. 
Ironisk nok er det ved å levere funksjonalitet oftere, at brukerne blir minst affektert av endringer. 
Mange små trygge endringer, istedenfor få store endringer med større sjanser for feil.

Om 7 år har alle celler i kroppen din blitt erstattet.  Uten at du aktivt har måttet "bytte kropp". 
Med IT-systemer kan vi ikke bare erstatte "cellene", men forbedre dem for hver iterasjon. 
Å "skrive ny plattform" eller med andre ord: "Lage nyttige verktøy for å rulle ut tjenester" er noe vi alltid må jobbe med kontinuerlig. 
Uansett hvor gode IT-systemer du har nå, så bør du jobbe kontinuerlig med å holde dem oppdatert og gjøre dem bedre.











