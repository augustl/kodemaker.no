:title Lunsjroulette, hva er det for noe?
:published 2022-11-09
:author kolbjorn
:tech []

:blurb

Vi har det veldig bra i Kodemaker, men vi sikter alltid mot nye høyder. Hva kan
vi gjøre for å bli enda bedre kjent med hverandre på en sosial og morsom måte?

:body

![Anders, Kolbjørn, Åshild og Alf Kristian](/images/blogg/IMG_1063.jpg)

Jeg vet at Kodemaker er en herlig gjeng med jevnt over sosiale og morsomme folk.
Vi treffes forholdsvis ofte til fagdager, andre samlinger og innimellom en artig
Kodemaker-konkurranse i mer eller mindre tilfeldig valgt øvelse.

Som i alle andre forsamlinger av mennesker som kjenner hverandre godt, er det
likevel sånn at hver enkelt av oss er litt ‘likere’ noen av de andre, og har en
tendens til å trekke sammen med disse eller havne på samme bord. Ikke noe galt i
dette, men det er jo de andre du burde bli enda bedre kjent med.


Etter litt tankearbeid kom vi fram til Lunsjroulette som et artig og sosialt
tiltak.

Omtrent en gang i måneden satser vi på felles lunsj på en restaurant i Oslo
Sentrum fra 11.30-12.30. I betydningen felles for 3-4 Kodemakere, som ikke vet
hvem de skal spise lunsj med denne dagen og ingen grupper spiser lunsj på samme
sted.

Et sted mellom 09.00 og 10.00 har vi kontroll på de som plutselig måtte melde
avbud allikevel, og trekker hvem som skal møtes hvor. En ‘magisk’ (ikke veldig
magisk) trekningsmekanisme sørger for at Kodemakere i samme prosjekt ikke havner
på samme restaurant.

Kanskje legger vi også til et aktuelt tema for dagens lunsj.

Så da tikker det ut en melding før klokken 10.00 fra Kodemaker av typen:

> Hei, Åshild!
>
> I dag skal du spise lunsj på Baltazar klokken 11.30.
>
> Den ved bordet med lengst fartstid i Kodemaker tar hånd om regningen.
> Nestemann ansvarlig for å gi korte innspill om dagens tema på slack, og den
> med kortest fartstid tar minst tre veldig spennende bilder som distribueres
> internt. De to sistnevnte i slack-kanalen #lunsjroulette”

Kodemaker betaler for lunsjen.

Erfaringen hittil er veldig gode, og selv om vi kjenner hverandre ganske godt er
det jo litt spennende å se hvem som dukker opp til lunsj!

Anbefales.

![Stian, Magnus og Eivind](/images/blogg/P_20221020_123350.jpg)
![Frode, Odin, Ronny og Torstein](/images/blogg/IMG_3614.jpg)
![Olga, André og Finn](/images/blogg/IMG_6879.jpg)
![Trygve, Fredrik og Stein Tore](/images/blogg/trygveogco.jpg)
