:title Devops! Dev? Ops!
:author christian
:published 2019-12-17
:tech [:devops :aws :azure :kubernetes :ci]

:blurb

Det skorter for tiden ikke på bedrifter i IT-sfæren som skryter av at de driver
med Devops. Men gjør de egentlig det? Hvis løsningen er et "devops-team" eller
stillingsutlysninger for "en devopser", er sjansen dessverre liten for at reell
læring har tatt sted.

:body

Det skorter for tiden ikke på bedrifter i IT-sfæren som skryter av at de driver
med Devops. Men gjør de egentlig det? Hvis løsningen er et "devops-team" eller
stillingsutlysninger for "en devopser", er sjansen dessverre liten for at reell
læring har tatt sted.

La oss starte med en tilnærming til en definisjon: Hva **er** devops?

1. En ops-person som kan YAML
2. En utvikler som kan provisjonere infrastruktur med YAML
3. En kultur

Dersom svaret ditt er en av de to første så er vi ihvertfall uenige.

## Devops i mine øyne

Devops-begrepet stammer såvidt meg bekjent fra
[Devopsdays](https://devopsdays.org/about), en konferanse som omhandler
software-utvikling, IT-drift, og samhandling derimellom. Fra våre egne [sider om
devops](/devops/):

> DevOps-bevegelsen jobber for å redusere den tradisjonelle motsetningen mellom
> endringsfokuset i softwareutvikling og stabilitetsfokuset i IT-drift. Om du
> ønsker å øke endringstakten i softwareutvikling er det å satse på DevOps noe
> du bør sette høyt på prioriteringslisten.
>
> Blant kjerneverdiene i DevOps regnes _kultur, automatisering, måling og
> deling_.

Kjernen her er altså en _kultur_ for samarbeid, hvor alle har bedriftens
nøkkelmål som styrepinne, i stedet for at enhver kun fokuserer på sin lille tue.

## Devops i praksis

Hvordan ser dette ut i praksis? Det kan selvfølgelig arte seg som "en utvikler
som kan provisjonere infrastruktur med YAML", som jeg noe sleivete serverte
over. Mange bedrifter har i dag autonome team der utviklerne selv er ansvarlig
for sine egne produksjonsmiljøer, og tar eierskap til disse som en del av
økosystemet til sine applikasjoner. Dersom komptansen på teamet er bred nok
mener jeg selv at dette er en av de aller mest effektive måten å jobbe med
software i dag.

En annen måte å praktisere devops på er å bygge bro mellom tradisjonelle
utviklings- og driftsmiljøer. Da jeg jobbet på NRK for noen år siden ble dette
gjort på en utrolig vellykket måte: IT-drift gikk fra å "eie drift" av
applikasjoner til å tilby en platform til utviklerne - Mesos og Marathon i
første omgang. Deretter ble det satt driftsfolk ut i utviklingsteamene for å
jobbe tett sammen.

På denne måten fikk utviklerne ta mer eierskap i deploymentet av appene sine
(konfigurasjon osv), mens man fortsatt hadde høyt kvalifiserte driftspersoner
til å ta seg av nettverk, hardware, og alle de vanskelige tingene. Samtidig
utviklet man en kultur for samarbeid ved å ha driftsfolk i utviklingsteamene som
kunne bidra med feilsøking, hjelpe til med oppsett av monitorering, og fungere
som en bro mot driftsavdelingen. Kulturutvikling.

## Misforstått Devops

Ettersom "devops" blir mer og mer populært blir det dessverre også stadig
vanligere at man implementerer en misforstått prosess og kaller den devops.
Dette er ikke noe nytt, IT-bransjen elsker å pynte seg med nye begreper og
bevegelser uten å _egentlig_ endre hvordan de jobber. Hvor mange selskaper er
det ikke som smykker seg med "smidig" samtidig som deres prosesser er alt annet
enn nettopp smidige?

Mange bedrifter søker i dag etter en "devops-utvikler" til sitt "devops-team",
eller, enda verre, sin "devops-avdeling". Når du koker en hel kultur ned til en
stillingsbeskrivelse og/eller et dedikert team, så har du misforstått mye av
poenget.

## Hva gjør "en devopser"?

Hva gjør så disse devops-teamene rundtom i det ganske land? Jo, de "bygger
platform". I dag nærmest bader vi i verktøy fra de store tech-selskapene som vi
selv kan sette opp på en public eller intern "sky". Disse løsningene er ofte så
kompliserte at det ikke er bare å smelle opp noe greier - det trengs et team med
infrastruktur-interesserte mennesker for å få det til. Og her tror jeg vi finner
opphavet til mang et devops-team: De driver ikke med devops så mye som de driver
med tradisjonell IT-drift med moderne verktøy. Verktøy som kanskje er designet
for [betydelig vanskeligere problemer enn de selv
har](https://mobile.twitter.com/Carnage4Life/status/1205664370920833025).

![Galactic Algorithm](/images/galactic-algorithm.jpg)

Men er det noe galt i et ops-team som jobber med platform til utviklerne da?
Ikke nødvendigvis. Men hele poenget med devops er denne kulturen - alle jobber
sammen for å levere i prod og for å hjelpe bedriften å nå sine mål. Dersom du
har et "devops-team" som koser seg mer med å skrive Terraform og konfigurere
Kubernetes og Istio enn å faktisk sørge for at bedriften når sine mål så
_bedriver du ikke devops_.

Er det galt at noen bruker mye tid på å sette opp Kubernetes og økosystemet
rundt på en måte som er tilpasset bedriftens behov da? Nei, kanskje ikke. Men
har vi virkelig bedriftens behov i minne? Husker vi på å tenke
["MVP"](https://en.wikipedia.org/wiki/Minimum_viable_product)? Dette prinsippet
gjelder også for infrastruktur - og jeg mener ikke at vi skal ha usikker og
shitty infrastruktur - den skal være _viable_. Men vi skal ikke gjøre den mer
komplisert enn den trenger å være. Og vi **må** huske på at den skal være
hyggelig for utviklerne å bruke - det er de som er kunden til en sånn løsning.
Dersom "devops-teamet" ditt har sittet på bakrommet i månedsvis og kokt opp en
løsning som utviklerne hater å deploye på, så er du så langt unna devops som det
er mulig å komme.

## Devops the right way

Jeg vil avslutte med en anbefaling. Alle som jobber med software-utvikling i
dag, enten operativt som utvikler, med drift, eller i en eller annen
forretningsfunksjon tett på IT: Les [The Phoenix
Project](https://www.amazon.com/Phoenix-Project-DevOps-Helping-Business/dp/0988262592).
Denne romanen eksemplifiserer billedlig og vakkert hvordan en devops-kultur kan
se ut. Med stor sannsynlighet kan jeg også anbefale oppfølgeren [The Unicorn
Project](https://www.amazon.com/Unicorn-Project-Developers-Disruption-Thriving-ebook/dp/B07QT9QR41),
men ta det med en klype salt ettersom jeg selv ikke har rukket å lese den.

God devopsing!
