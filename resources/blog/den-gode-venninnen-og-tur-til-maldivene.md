* Den gode venninnen og tur til Maldivene
28.05.2010 – Konkurranse

Onsdag kom to lykkelige vinnere av vår ‘Gjett-vårt-nye-navn’-konkurranse innom
på kontoret.

Det lå en artig historie bak. Shervin Asgari jobber i Redpill-Linpro og hadde
fått med seg konkurransen via bransjerykter. Han løste gåten, og ønsket flere
vinnersjanser ved å spre sin tildelte invitasjonslink videre. Han brukte da vår
innebygde Facebook-publisering, og dermed var ballen i spill.

En venninne av Shervin så konkurransen og kastet seg på. Deretter sørget hun for
å også registrere sin egen venninne som deltaker. Hun heter Lise Helene
Berntsen. På Kodemakers lanseringsfest ble Lise Helene trukket ut som vinneren
blant over 800 riktige løsninger. I våre systemer var det Shervin Asgari som
stod oppført som ‘verver’, og dermed også berettiget til den samme premien.

Lise Helene Berntsen ante ingenting om at hun var med i denne konkurransen i det
hele tatt. Det ble en litt merkelig telefon da Kolbjørn ringte for å gratulere
henne med gevinsten, og hun ikke ante at hun hadde deltatt. Det oste skepsis
gjennom telefonrøret. Det ble ikke bedre da det ble fortalt at det var den for
henne ukjente Shervin Asgari som hadde vervet henne…

Vi ringte til Shervin, og han var allerede informert om at han hadde vunnet via
venner som var på Kodemakerfesten. Han var svært fornøyd, men han skjønte heller
ikke hvem Lise Helene var. Og hvis hun ikke hadde blitt trukket ut som vinner
ville ikke han ha fått premien heller. Nå var det antagligvis to vinnere som
følte en viss uro.

![Lise Helene Berntsen, venninnen og Shervin Asgari](/photos/blog/vinnere-maldivene.jpg)
Lise Helene Berntsen, venninnen og Shervin Asgari

Vi avtalte som sagt å møtes onsdag 26.mai, og da var mysteriet tydeligvis løst.
Synderen i form av en felles bekjent var identifisert, og som en skjebnens ironi
er hun nå den eneste av de tre som ikke vant noe. Flankert av to vinnere av hver
sin reise for 2 til Maldivene, øynet hun kanskje et håp om å få være med en av
dem? Humøret var ihvertfall på topp!
