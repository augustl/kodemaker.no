:title Høstens andre nykommer – Christian Johansen
:published 2013-08-27
:illustration /photos/blog/christian-johansen.jpg
:::body

Det var på tide at Christian begynner i Kodemaker. Han har stått på ønskelisten
lenge. Vi synes Gitorious-folket er en bra gjeng, og ville ikke aktivt
rekruttere fyren, men endelig kom Christian til oss i stedet. Christian blir
Kodemaker fra 1. november.

Christian jobbet tidligere som konsulent for IXD og Shortcut, før han avsluttet
sitt pre-Kodemakerske arbeidsliv som engasjert produktutvikler hos Gitorious.

Med Christian på laget har vi fått med oss en av Norges mest profilerte
utviklere, og ikke minst en svært kompetent og hyggelig fyr.

### Hva er det med Christian?

Han var tidlig ute som moderne frontendutvikler. Han laget CSS for Norges første
offentlige nettsted med ren CSS-layout
([http://www.apollon.uio.no/](http://www.apollon.uio.no/)) og har vært
“frontend-mann” for utallige små og store prosjekter.

Han har skrevet [selveste boka](http://tddjs.com/) om testdrevet utvikling med
JavaScript. Boka er gitt ut på engelsk og japansk.

Han har holdt en anselig mengde foredrag om temaer fra boken, applikasjonsdesign
og kodekvalitet. Han er også en ivrig debattant i det norske og internasjonale
fagmiljøet.

Han har holdt en drøss kurs og workshops. Kursleverandørene melder at Christian
scorer særdeles høyt og er blant de aller beste på tilbakemeldinger fra
deltakerne.

Han er en allsidig utvikler med tung frontenderfaring, erfaring fra drift og
serveroppsett, applikasjonsutvikling med Ruby (og Rails), Node.JS og andre, samt
utvikling av Android-applikasjoner.

Han er i tillegg en aktiv bidragsyter i fri programvare-verdenen og har blant
annet skrevet det populære testverktøyet Sinon.JS for JavaScript. Gitorious.org
og Buster.JS burde også være kjent for de fleste.

Kodemaker satser på å få de virkelig spennende prosjektene og kundene i tiden
framover, og da vil Christian være en viktig tilvekst til vår allerede svært
kompetente gjeng.

Velkommen!
